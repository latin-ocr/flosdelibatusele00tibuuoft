IV, 4 Huc ades et tenerae morbos expelle puellae

Huc ades, intonsa Phoebe superbe coma.

Crede mibi, propera: nec te iam, Phoebe, pigebit
Formosae medicas applicuisse manus.

Effice ne macies pallentes occupet artus
Neu notet informis candida membra color;

Et quodcunque mali est et quidquid triste timemus,
In pelagus rapidis devehat ¹) amnis aquis.

Sancte, veni, tecumque feras, quicunque sapores,
Quicunque et cantus corpora fessa levant;

Neu iuvenem torque, metuit qui fata puellae
Votaque pro domina vix numeranda facit.

Interdum vovet, interdum, quod langueat illa,
Dicit iu aeternos aspera verba deos.

Pone, metum Cerinthe: deus non laedit amantes.
Tu modo semper ama, salva puella tibi est.

Nil opus est fletu: lacrimis erit aptius uti,
Si quando suerit tristior illa tibi.

At nunc tota tua est, te solum candida secum
Cogitat, et frustra credula turba sedet 2).

Phoebe, fave: laus magna tibi tribuetur in uno
Corpore servato restituisse duos.

Iam celeber, iam magnus 3) eris, cum debita reddet
Certatim sanctis laetus uterque focis.

Tum te felicem dicet pia turba deorum,
Optabunt artes et sibi quisque tuas.

 

1) Devehat v. p. 13.
2) De horum verborum sensu v. p. 14.
3) v. p. 14 sq.

