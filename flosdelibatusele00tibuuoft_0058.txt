46

TIBULLUS
(I, 3 vs. 83—94).

Poeta, cum Messalla ad bellum profectus et iu insula Corcyra
aeger relictus, sic Deliam suam ut in fide perstet admonet
laetumque sibi ad eam promittit reditum:

At ¹) tu casta precor maneas, sanctique pudoris
Assideat custos sedula semper anus.

Haec tibi fabellas referat positaque lucerna
Deducat plena stamina longa colu,

Ac circa gravibus pensis affixa puella 2)
Paulatim somno fessa remittat opus

Tunc veniam subito, nec quisquam nuntiet ante,
Sed videar caelo missus adesse tibi.

Tum mihi, qualis eris, longos turbata capillos,
Obvia nudato, Delia, curre pede.

Hoc precor, hunc illum nobis Aurora nitentem
Luciferum roseis candida portet equis.¹

l) At: proxime praecedit locus de puellis quae propter laesam fidem apud inferos
plectuntur.
2) Vox circa docet hic singularem pro plurali adhibitum numerum.

